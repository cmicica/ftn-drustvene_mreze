На основу
члана 79. став 3. Закона о здравственој заштити („Службени гласник РС”, бр.
17/92, 26/92, 50/92, 52/93, 53/93, 67/93, 48/94, 25/96 и 18/02), 

Министар
здравља доноси 

  

ПРАВИЛНИК

о медицинским критеријумима,
начину и поступку утврђивања смрти лица чији се део тела може узети ради пресађивања 

„Службени гласник
РС“, број 31 од 8. априла 2005.

  

Члан 1. 

Овим правилником
ближе се уређују медицински критеријуми, начин и поступак утврђивања смрти лица
чији се део тела може узети ради пресађивања.

Члан 2.

Медицински
критеријум за утврђивање смрти лица чији се део тела може узети ради пресађивања
јесте неповратни престанак рада мозга (у даљем тексту: мождана смрт).

Члан 3.

Мождана
смрт је смрт која настаје услед неповратног губитка свих можданих функција.

Мождана
смрт се утврђује код лица које се налази у дубокој коми, које нема спонтано дисање,
а код којег постоји јасно доказан узрок који може да објасни ово стање: повреда
мозга, цереброваскуларна болест, декомпезовани интракранијални тумор јасно документована
аноксија мозга.

Одредба
става 1. овог члана не односи се на стања изазвана интоксикацијом, претходном хипотермијом,
метаболичким, ендокриним или запаљенским болестима.

Члан 4.

Мождана
смрт, у смислу овог правилника, постоји ако се клиничким прегледом утврди:

1) дубока
кома;

2) одсуство
свих рефлекса можданог стабла;

3) одсуство
спонтаног дисања које се потврђује апнеја тестом.

Члан 5. 

Мождана
смрт се утврђује клиничким прегледима, три пута током најмање шест сати са најмањим
размаком од једног сата. 

Мождана
смрт се потврђује извођењем прегледа једном од метода:

1) електроенцефалографијом;

2) евоцираним
потенцијалима;

3) транскранијалном
доплер сонографијом, и

4) церебралном
ангоиграфијом.

Члан 6.

Прегледе
и испитивања из чл. 3, 4. и 5. овог правилника врше: доктор медицине, специјалиста
неурологије или неурохирургије и доктор медицине специјалиста анестезиологије са
реаниматологијом.

О прегледима
и испитивањима из става 1. овог члана саставља се записник о можданој смрти и доноси
закључак који се чувају у медицинској документацији, односно историји болести.

Члан 7. 

Као време
смрти означава се време првог прегледа када је клиничким тестовима утврђена и дијагностичким
тестовима потврђена мождана смрт.

Члан 8. 

Даном ступања
на снагу овог правилника престаје да важи Правилник о медицинским критеријумима,
начину и поступку утврђивања смрти лица чији се део тела може узети ради пресађивања
(„Службени гласник РС”, број 34/99).

Члан 9.

Овај правилник ступа на снагу
осмог дана од дана објављивања у „Службеном гласнику Републике Србије”.

  

Број
110-00-26/05-02

У Београду,
5. априла 2005. године

Министар,

проф.
др Томица Милосављевић, с.р.